<article class="jumbotron text-center p-3 mb-0">
  <h2>26 квітня – Міжнародний день пам'яті про чорнобильську катастрофу.</h2>
  <p class="text-justify">
    Вогонь Чорнобиля опалив землю і душі мільйонів громадян. Світ облетіла вістка про жахливу аварію на Чорнобильській АЕС, що завдала невиліковних ран українському народу. Минають роки, але чорна віха Чорнобиля і сьогодні кидає свою тінь на долі мільйонів українців.
  </p>
  <img data-src="news-content/2020/26-04/news.jpg" alt="news" class="img-fruid lazy m-1 w-75">
  <p class="text-justify">
    26 квітня 1986 р. Чорнобильська АЕС – первісток атомної енергетики України – стала символом найбільшої в історії людства техногенної катастрофи. В результаті аварії на ЧАЕС був повністю зруйнований атомний реактор, в навколишнє середовище потрапили радіоактивні речовини, а їх хмару рознесло територіями України, Росії, Білорусі та ряду країн Європи, сталося радіоактивне зараження території загальною площею 207,5 тисячі квадратних кілометрів. Зокрема, загальна площа радіаційного забруднення України становила 50 тисяч квадратних кілометрів у 12 областях, радіаційного забруднення зазнали 19 російських регіонів з територією майже 60 тисяч квадратних кілометрів і з населенням 2,6 мільйона осіб, було забруднено 46,5 тисячі квадратних кілометрів території Білорусії, де проживало близько 20% населення країни. До групи ризику потрапили персонал ЧАЕС, учасники ліквідації наслідків аварії, евакуйовані люди і населення уражених територій. Майже 8,4 мільйона осіб в Україні, Росії й Білорусі зазнали впливу радіації, сотні тисяч з них евакуювали із забруднених територій.
  </p>
  <p class="text-justify">
    У ліквідації наслідків аварії на ЧАЕС брали участь жителі всіх республік СРСР. Віддаючи данину пам’яті загиблим, глави держав-учасниць Співдружності Незалежних Держав на саміті в червні 2001 року прийняли рішення звернутися до держав-членів Організації Об'єднаних Націй (ООН) про оголошення 26 квітня Міжнародним днем ​​пам’яті жертв радіаційних аварій і катастроф. 17 грудня 2003 року Генеральна асамблея ООН підтримала рішення Ради глав держав СНД про проголошення 26 квітня Міжнародним днем ​​пам'яті жертв радіаційних аварій і катастроф, а також закликала всі держави-члени ООН відзначати цей Міжнародний день і проводити в його рамках відповідні заходи. А в грудні 2016 проголосила 26 квітня Міжнародним днем ​​пам'яті про чорнобильську катастрофу.
  </p>
  <iframe class="video-player lazy" data-src="https://www.youtube.com/embed/sRouJdd8Jns" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>
  <p class="text-justify">
    Пам'ятники ліквідаторам і жертвам Чорнобильської аварії є в багатьох містах України, Росії та Білорусі. У Києві діє Національний Музей «Чорнобиль», в якому можна дізнатися про подробиці аварії, переглянути особисті речі ліквідаторів, історичні фото, документальні фільми про Чорнобиль.
  </p>
  <p class="text-justify">
    Чорною плямою стала на нашій блакитній планеті трагедія Чорнобиля. Ця біда назавжди залишиться у пам'яті людей, як застереження того, що науково-технічний прогрес може приносити і гіркі плоди.
  </p>
</article>
