<article class="jumbotron text-center p-3 mb-0">
  <h2>Історія становлення і розвитку<br>Рівненського кооперативного економіко-правового коледжу</h2>
  <p class="text-justify">
    Наприкінці 1939 року колишні викладачі Рівненської торговельної школи Бучевський та Вівчарук звернулися в Центроспілку (Москва) з проханням дати дозвіл на відкриття у Рівному кооперативного коледжу. Такий дозвіл було одержано і з 1940 року,
    відповідно до постанови Центроспілки споживчих товариств СРСР від 4 квітня 1940 року за № 212, в одному з найкращих будинків у центрі Рівного, по вул. 17-го вересня почав функціонувати Рівненський кооперативний коледж. Його першим директором був
    Андрусенко І.Я., заступником по навчальній роботі Корнієнко Г.В., викладачем української мови та літератури – Білоштан О.М. та інші. Першими учнями коледжу була молодь з навколишніх сіл та районів області. Всього було набрано три групи студентів
    у кількості 70 чоловік. Перші довоєнні роки функціонування Рівненського кооперативного коледжу – це період його становлення як радянського середнього спеціального навчального закладу. Матеріально-технічна база, яку успадкував коледж, була
    слабкою, не було учбових кабінетів та лабораторій, література, яка знаходилася у бібліотеці навчального закладу була застарілою, не відповідала ні вимогам часу, ні змісту навчальних програм. Допомогу у забезпеченні навчального процесу необхідною
    літературою з спеціальних предметів надавав Московський кооперативний коледж та управління учбовими закладами Центроспілки, Укоопспілки. Укоопспілка виділила кошти на обладнання кабінетів та лабораторій.
  </p>
  <img data-src="img/history1.jpg" alt="History" id="history1" onclick="fullImage(this);" class="img-fruid open-full m-1 lazy w-75">
  <p class="text-justify">
    Але початок Великої Вітчизняної війни і 4-х річна окупація краю, зупинили його діяльність як і всіх інших культурно-освітніх закладів. За роки окупації все, що було зроблено і придбано для коледжу, було пограбоване і знищене.
  </p>
  <p class="text-justify">
    Через місяць після визволення Рівненщини від німецько-фашистських загарбників новопризначений директор Рівненського кооперативного коледжу Пустовійт Петро Артемович 1 березня 1944 року приступає до виконання своїх обов’язків. Відродження коледжу
    почалось у важких політичних та економічних умовах: місто в руїнах, ще йде війна, але працювати потрібно. У 1944 році в коледжі працювали: Горобець Микола Сергійович – заступником директора з навчальної роботи, Баран Йосип Францович – директором
    підсобного господарства у с.Арестово, Дяченко Степан Федорович – в.о. головного бухгалтера, Попова Ірина Яківна – бухгалтером, Ягленко Яків Єгорович – викладачем фізики та математики, Величко Надія Іванівна – викладачем російської мови та
    літератури.
  </p>
  <p class="text-justify">
    Відлуння війни не раз поверталось ворожим бомбардуванням щойно звільнених територій. Так, 9-10 липня 1944 року, постраждало приміщення коледжу, що знаходилося у самому центрі міста. Вибуховою хвилею були пошкоджені двері, вікна, печі,
    електроосвітлення. Новоорганізованому колективу коледжу, влітку 1944 року, довелося не тільки налагоджувати навчально-виховний процес, а ще й робити ремонт, адже 1-го вересня потрібно було прийняти перших студентів. Люди втомились від війни:
    хотілося просто спокійно жити, працювати, вчитись без тривог та невизначеності.
  </p>
  <img data-src="img/history2.jpg" alt="History" id="history2" onclick="fullImage(this);" class="img-fruid open-full m-1 lazy w-75">
  <p class="text-justify">
    У вересні 1944 року рішенням приймальної комісії зараховуються на місячні підготовчі курси 32 абітурієнти. З 30 вересня по 6 жовтня 1944 року проведені вступні іспити на перший курс коледжу. Всього було зараховано 56 чоловік, а 16 грудня прийнято
    додатково ще 15 учнів.
  </p>
  <p class="text-justify">
    Перший післявоєнний 1944-1945 навчальний рік був надзвичайно складним: не були обладнані аудиторії, наявні меблі потребували ремонту, не були організовані навчальні кабінети, відсутні апаратура та обладнання, не укомплектована бібліотека. Коледж
    не мав гуртожитку. Низькою була успішність студентів, допускались пропуски занять.
  </p>
  <p class="text-justify">
    Все це було наслідком війни. У наказі по коледжу №1 від 3 січня 1944 року відмічалася низька дисципліна, часті пропуски занять, відсутність виховної роботи, вказувалось на слабку матеріально-технічну базу. Учні першого повоєнного навчального року
    проживали на приватних квартирах. Приміщення коледжу і приватних квартир не опалювались та, долаючи всілякі труднощі, викладачі і студенти коледжу продовжували працювати. То були важкі роки, роки гартування і становлення колективу. Перші
    директори повоєнного періоду Пустовійт Петро Артемович, а пізніше Гончаренко Андрій Степанович, Панченко Василь Пилипович та Костроміна Серафима Михайлівна проявляли ініціативу, організованість та наполегливість у подоланні усіх повоєнних
    труднощів та негараздів.
  </p>
  <p class="text-justify">
    Викладачами коледжу були: Горобець М.С. – заступник директора з навчальної роботи, Цехмейструк Ю.А. – викладач української мови та літератури, Ягленко Я.Г. – викладач фізики, Величко Н.І. – викладач російської мови та літератури, Головченко А.Є.
    – викладач математики і інші, всього працювало 14 викладачів, 4 з них працювали по сумісництву. 14 січня 1945 року була організована перша циклова комісія із загальноосвітніх дисциплін. Її головою був призначений Ягленко Я.Г. У 1945 році склад
    учнів на другому курсі дещо стабілізувався. Так, на плановому відділенні, нараховувався 21 студент, бухгалтерського обліку – 24. На першому курсі ситуація була складнішою – не виконаний був план набору, всього було набрано на 1-й курс планового
    відділення 12 чоловік, бухгалтерського – 18, товарознавчого – 21.
  </p>
  <p class="text-justify">
    Важливим завданням для педагогічного колективу було укомплектування закладу підготовленими абітурієнтами. Велику допомогу у цьому надавало правління облспоживспілки. Працівники коледжу активно займались профорієнтаційною роботою. Результати не
    заставили себе чекати і вже в 1946 – 1947 навчальному році було зараховано на перший курс коледжу 60 чоловік (планове та бухгалтерське відділення). В цей період у коледжі навчалось на всіх відділеннях та курсах 185 учнів.
  </p>
  <p class="text-justify">
    1948 – 1949 навчальний рік – це час стабілізації і початку діяльності коледжу у нормальному режимі. Як відзначається в річному звіті про роботу навчального закладу, в коледжі було обладнано кабінет бухгалтерського обліку, який вже мав усю
    необхідну наочність: 80 арифмометрів різних систем, 90 конторських рахівниць, зразки усієї документації та навчальну літературу. Цього ж року, в одній з аудиторій, була обладнана учбова крамниця (типу сільмагу). Протягом року вона поповнювався
    зразками порід дерева, фаянсових та скляних виробів, учні виготовили зразки переплетення різних тканин.
  </p>
  <p class="text-justify">
    Також було повністю обладнано фізичний кабінет, кабінет соціально-економічних дисциплін (політекономія, економічна географія, історія), у другому семестрі почав діяти кабінет економіки і планування радянської кооперативної торгівлі та російської
    мови та літератури.
  </p>
  <img data-src="img/history3.jpg" alt="History" id="history3" onclick="fullImage(this);" class="img-fruid open-full m-1 lazy w-75">
  <p class="text-justify">
    Бібліотека коледжу нараховувала 9137 книг. Коледж стає відомим навчальним закладом. Про це свідчить те, що під час вступних іспитів на 90 вакантних місць подано 304 заяви, з них 30 – відмінників, тобто конкурс складав 3,3 абітурієнта на одне
    місце.
  </p>
  <p class="text-justify">
    У 1948-1949 навчальному році на другому курсі в коледжі навчалось 80 учнів, на третьому – 85. За національним складом у коледжі навчалося 204 українця, 33 росіянина, з них – 109 вихідців із східних областей України, із західних – 134.
  </p>
  <img data-src="img/history6.jpg" alt="History" id="history6" onclick="fullImage(this);" class="img-fruid open-full m-1 lazy w-75">
  <img data-src="img/history7.jpg" alt="History" id="history7" onclick="fullImage(this);" class="img-fruid open-full m-1 lazy w-75">
  <p class="text-justify">
    В 1947 році коледж випускає перших дипломованих фахівців споживчої кооперації. Вони одержують направлення на роботу у Рівненську, Волинську, Тернопільську та Чернігівську облспоживспілки. Серед перших випускників дипломи з відзнакою одержали
    Батаєва Маргарита Андріївна, Каленюк Фаїна Федорівна, Щербиніна Марія Григорівна, Андрушко Раїса Юріївна, Осадча Ольга Павлівна.
  </p>
  <img data-src="img/history5.jpg" alt="History" id="history5" onclick="fullImage(this);" class="img-fruid open-full m-1 lazy w-75">
  <p class="text-justify">
    Кращі випускники одержали престижні направлення на роботу. Наприклад, Демчук В.В. – на посаду заступника начальника планового відділу Рівненської облспоживспілки, Павлющик Р.К. – на посаду бухгалтера цієї установи, Ярмош В.Ф. – економістом
    облспоживспілки, Рябчук П.С. – товарознавцем облспоживспілки, Приварський М.І. – працював на різних посадах апарату ОСС, Захарук В.І. – начальником торгового відділу Дубровицької райспоживспілки, та ін.
  </p>
  <p class="text-justify">
    У наступні два десятиріччя (1950-1970 роки) матеріально-технічна база коледжу продовжувала зміцнюватись. У ці роки почала формуватися мережа споживчих товариств в усіх районах області, почали будуватись нові торгові підприємства переробної
    промисловості. Відмічалась значна потреба в кадрах. Тому правління облспоживспілки у центрі своєї уваги тримало проблеми коледжу: покращення побутових умов учнів, збільшення кількості навчальних кабінетів та лабораторій. Завдяки постійній
    підтримці голови правління облспоживспілки Гайдука В.І. та правління Укоопспілки, вже у 1956 році, вперше за післявоєнні роки, закладається сучасний гуртожиток.
  </p>
  <img data-src="img/history9.jpg" alt="History" id="history9" onclick="fullImage(this);" class="img-fruid open-full m-1 lazy w-75">
  <p class="text-justify">
    У ці роки директором коледжу був Амстибовський Володимир Геннадійович, з іменем якого пов’язано такі важливі події у житті коледжу, як побудова нового навчального корпусу в одному з кращих куточків Рівного та двох гуртожитків. Тепер учні коледжу
    мають найкращі умови для життя, навчання та відпочинку. В осінні дні 1965 року, коли урочисто відзначалось 25-річчя коледжу, викладачі та учні одержали чудовий подарунок від Укоопспілки та облспоживспілки – новий навчальний корпус. Колишній
    директор коледжу Амстибовський В.Г. доклав багато зусиль для технічного переоснащеня усіх основних учбових кабінетів та лабораторій, зміцнення його матеріально-технічної бази. Саме у ці роки коледж стає відомим далеко за межами міста Рівного.
    Навчатись в ньому і працювати у споживчій кооперації стало престижним. Його випускники успішно працюють у Рівненській та Волинській областях.
  </p>
  <img data-src="img/history4.jpg" alt="History" id="history4" onclick="fullImage(this);" class="img-fruid open-full m-1 lazy w-75">
  <p class="text-justify">
    З року в рік зростає контингент учнів, започатковуються нові відділення, іде підготовка фахівців з нових спеціальностей, таких як “Технік-механік торгових машин та холодильного обладнання”, створюється 24 навчальних кабінети та лабораторії. Майже
    кожен учень за роки навчання у коледжі одержує допоміжну професію фотографа, кінооператора, кіномеханіка, водія 3-го класу, мотоцикліста, спортивного судді або інструктора та ін.
  </p>
  <img data-src="img/history8.jpg" alt="History" id="history8" onclick="fullImage(this);" class="img-fruid open-full m-1 lazy w-75">
  <p class="text-justify">
    В 1972 році директором коледжу було призначено Матвійчука Миколу Никифоровича. За роки його роботи у розвиток коледжу було вкладено більше 10 мільйонів карбованців. А це – нові кабінети та лабораторії з технічними засобами навчання, обладнання та
    переобладнання аудиторій, актового та спортивного залів, бази праці та відпочинку, службових приміщень, зростання педагогічної майстерності педагогічного колективу і т. ін. Гідним продовжувачем справи своїх попередників був Кривоблоцький Іван
    Олександрович, який раптово пішов з життя 5 липня 1999 року.
  </p>
  <p class="text-justify">
    Іван Олександрович після закінчення Львівського торгово-економічного інституту працював на керівних посадах апарату Рівненської облспоживспілки, в 1971 році Кривоблоцького зараховано на посаду викладача коледжу, з 1976 він заступник директора
    коледжу, з 1983 року – директор Рівненського кооперативного профтехучилища.
  </p>
  <p class="text-justify">
    В 1987р. Івана Олександровича призначено директором кооперативного коледжу. Будучи професійно компетентним, досвідченим керівником, свою роботу він спрямував на покращення діяльності всіх структурних підрозділів коледжу, вдосконалення їх роботи в
    світлі завдань, які стояли перед учбовими закладами споживчої кооперації. В свій час ним започатковано ряд нових спеціальностей. Як керівник, Іван Олександрович, був уважний до запитів колективу, враховував його думку. Всі, хто знав І.О.
    Кривоблоцького, завжди будуть пам’ятати його добрі справи.
  </p>
  <p class="text-justify">
    Сьогодні з висоти прожитих років також слід згадати добрим словом імена колишніх викладачів коледжу: подружжя Чуб М.Г. та Чуб Г.Б., Удода О.М., заступників директора з навчальної роботи, які забезпечували високу якість навчального процесу – це
    Степченко О.Ф., Сагайдаківський М.М., Вінцковський Ф.Ф., Антоневич А.В., Мартисюк Л.Я. Останній майже чверть століття пропрацював у коледжі і був учителем учителів.
  </p>
  <p class="text-justify">
    Леонід Якимович – людина, яка своє трудове життя присвятила навчанню та вихованню студентської молоді та педагогічних кадрів. Добра згадка про Мартисюка Л.Я. назавжди залишається у пам’яті педагогів, працівників та студентів – випускників
    коледжу.
  </p>
  <p class="text-justify">
    Немає серед нас Амстибовського Володимира Геннадійовича, Кривоблоцького Івана Олександровича, Ступницького Василя Дмитровича, Таранухіна Володимира Михайловича, Арнгольд Ірини Вікторівни, Духовської Віри Василівни, Дульнєва Григорія Андрійовича,
    Слезіна Олексія Васильовича, Рафальської Валентини Нектарівни, Стецюк Ольги Степанівни, Сахна Івана Михайловича, Мартисюка Леоніда Якимовича, Лащук Валентини Самсонівни, Фесенко Наталії Петрівни, Савенкова Михайла Микитовича, Рудої Єлизавети
    Георгіївни, БілецькоЇ Марії Дем’янівни, Остапчук Ксенії Тимофіївни, Куровського Юрія Васильовича, Ярьоменка Олександра Трохимовича, Демченка Миколи Яковича. Добра, світла пам’ять про цих людей, надовго залишиться серед викладачів, співробітників,
    випускників коледжу.
  </p>
  <p class="text-justify">
    Багато років пропрацювали в коледжі викладачі Тимченко Єлизавета Тимофіївна, Пастушук Олександра Петрівна, Бойко Світлана Андріївна, Вишневська МарІя Михайлівна, Стрембіцький Борис Анікеєвич, Воронкіна Варвара Акифіївна, Мартинюк–Тарасюк Сергій
    Лаврентійович, Цвіль Михайло Остапович, Сагайдаківській Микола Михайлович, Климюк Володимир Петрович, Вінцковська Анастасія Василівна, Гергель Ігор Павлович, Герасимчук Петро Арсентійович, Філіпчук Леонід Дем’янович, Раковська Ангеліна Пилипівна,
    Томагашева Франциска Леонтіївна, Кроль Олександра Зотівна, Рабінюк Олександра Григорівна, Борисова Віра Олексіївна, Кириленко Микола Андрійович, Камишніков Іван Іванович, Конько Марія Федорівна, Дупленко Раїса Петрівна, Орел Мар’яна Іванівна,
    Доброчинська Оксана Євгеніївна, Стоюшко Марія Іванівна, Назарова Світлана Сергіївна, Доєнко Валентина Іванівна, Баковецька Ольга Михайлівна, Пономаренко Раїса Миколаївна, Вдовиченко Галина Михайлівна, Тризуб Галина Василівна та багато інших
    викладачів та працівників коледжу, які у свій час внесли вагомий внесок у налагодження та подальше удосконалення навчально-виховного процесу закладу.
  </p>
  <p class="text-justify">
    Ось що вони самі згадують про роботу у коледжі:
  </p>
  <p class="text-justify">
    Вишневська М.М.: “Прибула в Рівне у 1955 році, після закінчення Львівського торгово-економічного інституту, викладачем торгово-кооперативної школи. Пропрацювала на цій посаді два роки і поїхала на навчання у Московський вищий педагогічний
    інститут. З 1960 року почала працювати на викладацькій роботі в кооперативному коледжі. Дуже любила свою роботу, свій предмет, у якому не було фальші. Колектив коледжу був дієздатний, працьовитий, дружний. Постійно проводились цікаві виховні
    заходи: конкурси, змагання на кращі знання предметів між паралельними групами, інше. Велику виховну роботу проводила бібліотека, зокрема Пономаренко Таміла Петрівна. Хочу назвати своїх кращих випускників коледжу: Вознюк Валентину Федорівну – нині
    заступник начальника відділу бухгалтерського обліку та звітності облспоживспілки, Колодича Миколу Петровича – голова правління Рівненської райспоживспілки та ін. Серед викладачів теж проводилась значна робота виховного напрямку. Це постійні
    екскурсії у місто Канів на могилу Тараса Шевченка, у с. Колодяжне, в музей Лесі Українки, у Брест, Мінськ, Київ, Вільнюс та інші історичні та пам’ятні місця”.
  </p>
  <p class="text-justify">
    Тимченко Є.П. “…Моя біографія подібна до життєвого шляху моєї колеги Вишневської М.М. Я теж закінчила Львівський торгово-економічний інститут та Московський вищий педагогічний інститут і працювала в коледжі з 1953 року по 1983 рік. Багато років
    була головою циклової комісії обліково-планових дисциплін, завідуючою бухгалтерським відділенням. Мені запам’яталася належна поведінка та серйозне ставлення до навчання студентів. Ми проводили цікаві зустрічі студентів з кращими працівниками
    системи, інші заходи. Такі спілкування позитивно впливали на навчально-виховний процес. Більшість студентів державні екзамени здавали на “4” і “5”. Наші випускники, які поступали до вищих навчальних закладів, завжди добре навчались. Серед них –
    Кравчук Леонід Макарович – перший президент незалежної України, Зима Богдан Володимирович – професор, доктор економічних наук Полтавського кооперативного інституту, Гош Олександр Петрович – професор, доктор економічних наук Київського
    педінституту ім. М. Драгоманова, Матвійчук Микола Никифорович – голова обкому профспілки працівників споживчої кооперації, колишній директор коледжу, та багато інших.
  </p>
  <p class="text-justify">
    Пам’ятаю, що викладачі постійно працювали над удосконаленням навчально-виховного процесу, сприяли підвищенню економічних знань студентів. Я горджуся тим, що все своє свідоме життя пропрацювала в Рівненському кооперативному коледжі”.
  </p>
  <p class="text-justify">
    Пастушук О.П.: “Коледж – мій другий дім” – такими словами я можу підсумувати свій життєвий шлях та викладацьку роботу в ньому. У далекому 1949 році я поступила на навчання коледж, потім – до Львівського торгово-економічного інституту. В 1956 році
    почала працювати викладачем коледжу.
  </p>
  <p class="text-justify">
    Моє трудове життя повністю пов’язане із споживчою кооперацією, з них 30 років – з коледжом. У нас був дружний колектив, в якому ми завжди зустрічали взаєморозуміння і підтримку. Мені подобалося працювати як викладачем, так і класним керівником.
    Пам’ятаю, класні керівники організовували конкурси художньої самодіяльності, конкурси на кращі знання дисциплін між групами, а це, у свою чергу позитивно впливало на навчання, виховувало у студентів почуття відповідальності за доручену справу,
    колективізму. У нас була організована також і викладацька художня самодіяльність. Все це – приємні і незабутні спогади”.
  </p>
  <p class="text-justify">
    Нинішній викладацький колектив – це колектив висококваліфікованих фахівців, що забезпечує успіхи коледжу в навчально-виховній роботі, колектив, що спроможний проводити успішну підготовку спеціалістів високого фахового рівня для народного
    господарства України.
  </p>
</article>
