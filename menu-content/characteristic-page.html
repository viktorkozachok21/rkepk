<article class="jumbotron text-center p-3 mb-0">
  <h2>Загальна характеристика коледжу</h2>
  <p class="text-justify">
    Рівненський кооперативний економіко-правовий коледж є закладом фахової передвищої освіти. У 2015 році відзначив свій 75-ти річний ювілей. За цей період було підготовлено більше 30-ти тисяч дипломованих фахівців як для системи споживчої
    кооперації, так і для підприємств та організацій різних форм власності.
  </p>
  <p class="text-justify">
    Багато випускників коледжу стали добрими фахівцями, справжніми організаторами, керівниками підприємств споживчої кооперації та різних галузей народного господарства Рівненщини і України.
  </p>
  <p class="text-justify">
    Випускниками закладу освіти в свій час були перший Президент України, депутат Верховної Ради Л.М. Кравчук, доктор економічних наук, професор Полтавського університету споживчої кооперації України Б.В. Зима, доктор економічних наук, професор
    Київського педагогічного інституту ім. М. Драгоманова О.П. Гош та багато інших.
  </p>
  <p class="text-justify">
    На нинішньому етапі в коледжі здійснюється підготовка молодших спеціалістів за спеціальностями: 081 Право, 071 Облік і оподаткування, 072 Фінанси, банківська справа та страхування, 076 Підприємництво, торгівля та біржова діяльність, 181 Харчові
    технології, 241 Готельно-ресторання справа та робітничих професій "Кухар", "Кондитер". З 2008 року здійснюється набір на базі базової загальної середньої освіти.
  </p>
  <p class="text-justify">
    Студенти коледжу здобувають і додаткові професії "Оператор комп’ютерного набору", "Кухар", "Кондитер", "Офіціант", "Бармен", "Продавець ІІІ – IV розряду".
  </p>
  <p class="text-justify">
    Освітній процес в коледжі здійснює висококваліфікований викладацький колектив, який забезпечує належну підготовку конкурентноспроможних на ринку праці спеціалістів. В коледжі працює близько 80 педагогічних працівників, з яких: більше 50% з вищою
    кваліфікаційною категорією, 2 відмінники освіти України.
  </p>
  <p class="text-justify">
    Відповідає вимогам і матеріально-технічна база коледжу, яка постійно вдосконалюється та розширюється, всі кабінети і лабораторії обладнані сучасними технічними засобами навчання, функціонують навчальні магазини продовольчих та непродовольчих
    товарів, сучасний лабораторний комплекс (сюди входять лабораторія приготування їжі, лабораторія кондитерської продукції, дегустаційна зала на 45 місць, кабінет для проведення інструктажів), лабораторія касового та вагового обладнання, лабораторії
    хімії, технохімконтролю та стандартизації, спортивна зала і актова зала на 210 місць.
  </p>
  <p class="text-justify">
    В коледжі функціонує 45 навчальних кабінетів, бібліотека з філією і читальним залом, електронна бібліотека, 6 комп’ютерних лабораторій. Всі комп’ютери об’єднані у локальну мережу та підключені до мережі Інтернет.
  </p>
  <p class="text-justify">
    На відповідних курсах була здійснена підготовка всіх педагогічних працівників коледжу з оволодіння навичками роботи з ПК. Для підвищення рівня організації освітнього процесу функціонує пакет комп’ютерних програм "Деканат", впроваджена програма
    "Бібліограф".
  </p>
  <p class="text-justify">
    Навчальна практика студентів проходить у відповідно оформлених кабінетах, лабораторіях коледжу, виробнича – на передових підприємствах, в організаціях споживчої кооперації та інших форм господарювання.
  </p>
  <p class="text-justify">
    Успішно використовуються в освітньому процесі радіовузол, систематично проводяться зустрічі з працівниками соціальної служби молоді, правоохоронних органів, працівниками податкової служби, активно працюють фахові гуртки, випускається
    внутрішньоколеджева газета "Студентські обрії". В 1980 році в коледжі створений музей історії технікуму-коледжу та споживчої кооперації Рівненщини, якому в 2002 році присвоєно звання народного. В музеї нараховується близько 400 експонатів, серед
    яких друковані видання, фотографії, альбоми, старовинні речі, вироби. Доброю традицією стало розпочинати знайомство першокурсників з закладом освіти з його відвідування. Такий захід сприяє формуванню інтересу до галузі споживчої кооперації як
    повноцінної складової національної економіки.
  </p>
  <p class="text-justify">
    Працюють в коледжі і гуртки художньої самодіяльності "Берегиня", "Ерудит", клуб "Дозвілля", гуртки за інтересами "Молода господиня", "Умілі руки". Цікавими і захоплюючими є професійні конкурси на звання "Містер коледжу" та "Міс коледжу",
    "Бухгалтерський облік – ділова мова бізнесу", тижні фахівців ресторанного господарства тощо. Для гармонійного розвитку, формування особистості майбутнього фахівця, розвитку здібностей, інших потреб студентів в коледжі організовано студентське
    наукове товариство. А ще наші студенти незмінні учасники науково-практичних конференцій серед кооперативних закладів освіти України, що проводяться Укркоопспілкою. Беручи в них участь, студенти мають можливість проявити свої здібності і досягти
    певних успіхів.
  </p>
  <p class="text-justify">
    Крім трьох навчальних корпусів, коледжу належать два гуртожитки, де для послуг студентів працює перукарня, майстерня з ремонту взуття, душова, пральня. До послуг батьків, які відвідують мешканців гуртожитку, в наявності є обладнані гостьові
    кімнати.
  </p>
  <p class="text-justify">
    Медичне обслуговування студентів забезпечує сучасно обладнаний медичний пункт. Студенти також мають можливість комфортно відпочити в студентському кафе.
  </p>
  <p class="text-justify">
    Змістовно працює в гуртожитку студентський клуб "Берегиня", члени якого проводять цікаві екскурсії у створеному ними музеї-світлиці з історії розвитку поліського краю, інші виховні заходи, що сприяють відродженню національних традицій
    українського народу. Викликає зацікавлення оформлення третього поверху за назвою "Історія президентства", четвертого – "Життя і творчість Т.Г. Шевченка", поета, ім’я якого стало символом нашого народу, увійшло в скарбницю світової та
    загальнолюдської культури. Студентська рада періодично поновлює стенди за такими напрямками, як "Наш побут і розваги", "За здоровий спосіб життя". Стало традицією проведення в коледжі тематичних виховних годин, присвячених Дню Захисника Вітчизни,
    що є своєрідним уроком для патріотичного виховання студентів. Щемлива пам'ять нащадків, подих історії, гарно продуманий сценарій розвивають незгасну віру в ідеали добра, в кращу долю рідного народу, щиру вдячність за мужність патріотам-захисникам
    Батьківщини. Хвилиною мовчання віддають слухачі шану пам’яті воїну-афганцю, випускнику 1984р Василю Прищепі, який за бойові заслуги нагороджений орденом Червоної Зірки (посмертно) та Ігорю Волошину, який загинув в АТО.
  </p>
  <p class="text-justify">
    Органічною частиною освітнього процесу є фізична підготовка студентів та учнів коледжу. Викладачі фізичного виховання з відповідальністю формують фізичні здібності вихованців, зміцнюючи їх здоров’я. Наш спортивний колектив 15 років поспіль
    виборює призові загальнокомандні місця в спартакіадах міста та області серед ЗВО І – ІV рівня акредитації та здобуває цілий ряд спортивних перемог з різних видів спорту.
  </p>
  <p class="text-justify">
    У коледжі діє комплексна спортивно-оздоровча програма, спрямована на масове залучення студентської молоді до систематичних занять фізичною культурою та спортом, працює 7 спортивних секцій. Традиційним стало проведення "Дня здоров’я" для студентів
    та учнів нового набору.
  </p>
  <p class="text-justify">
    В коледжі щорічно проводиться спортивне свято, на яке запрошують видатних спортсменів області та України, керівництво обласної ради ФСТ "Колос". На святі відзначають нагородами провідних спортсменів коледжу, з захопленням спостерігають за
    показовими виступами гостей-спортсменів, проводять цікаві спортивні вікторини, конкурси, ігри.
  </p>
  <p class="text-justify">
    Важливе місце в житті коледжу відводиться студентському самоврядуванню, очолюваному активними, ініціативними студентами, робота яких спрямована на організацію дозвілля, побуту, вирішення тих чи інших проблем.
  </p>
</article>
